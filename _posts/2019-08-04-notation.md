---
layout: main
title: Нотация
date: 2019-08-04 23:17 +0300
featured_image: blog-1.jpg
---
Нотация
Всеки ход има свое кодово име, което позволява шахматната партия да бъде записана. Записът се нарича нотация. Има различни според начина на записване и според езика нотации. Според начина на записване най-популярни са къса и дълга алгебрична нотация, а според езика, в България - българската и английската.
Дълга алгебрична нотация
При дълга алгебрична нотация ходовете с фигури се записват като първо се пише името на фигурата, след това полето на което е била, след това тире и накрая полето, на което е след хода. Рокада на царския фланг се записва "0-0", а на дамския - "0-0-0". При произвеждане на пешка, на края на името на хода се добавя знак за равенство и името на произведената фигура. При даване на шах, на края на името на хода се добавя "+", а при мат - "#". Дългата алгебрична нотация се използва предимно в литературата.
Къса алгебрична нотация
При къса алгебрична нотация ходовете с фигури се записват като първо се пише името на фигурата и след това полето, на което се намира след хода. Ако две или повече еднакви фигури могат да отидат на даденото поле, след името на фигурата се записва хоризонталът или вертикалът, на който се намира, за да се запази уникално името на хода. Ако фигурата взима противникова фигура, непосредствено преди името на полето се пише "х". Правилата за записване на рокада, произвеждане на пешка и даване на мат са същите като при дълга алгебрична нотация. Къса алгебрична нотация се използва предимно в турнирната практика.
Българска нотация
В българската нотация царят се записва с "Ц", дамата - с "Д", топовете - с "Т", офицерите - с "О", конете - с "К", а пешките са без имена.
Английска нотация
В английската нотация царят се записва с "К", дамата - с "Q", топовете - с "R", офицерите - с "B", конете - с "N", а пешките са без имена.
Бланка
Нотацията се записва върху специален лист хартия, наречен бланка. Върху нея се пише и името на турнира, имената на играчите, техният рейтинг, номерът на масата, на която играят, датата, а след като партията приключи се подписват под резултата. Победа за бели се записва с "1-0", за черни - "0-1", а реми - "1/2-1/2".<br/>
<a href="{{site.baseurl}}/blog/">Назад</a>